
# ประวัติ NVIDIA มีวันนี้เพราะการ์ดจอทรงประสิทธิภาพ

NVIDIA ก่อตั้งในปี 1993 โดย เจนเซน ฮวง (Jensen Huang), คริส มาลาชาวสกี้ (Chris Malachowsky) และ เคอร์ติส พรีเอม (Curtis Priem) ในเมืองซานตาคลารา รัฐแคลิฟอร์เนีย สหรัฐอเมริกา เป็นบริษัทผลิตอุปกรณ์อิเล็กทรอนิกส์ โดยเฉพาะอย่างยิ่งการ์ดแสดงผลกราฟิกสำหรับคอมพิวเตอร์ตั้งโต๊ะ หรือเรียกง่าย ๆ ว่าการ์ดจอนั่นเอง

## การเติบโตในปี 1999
ปี 1999 ถือเป็นปีแห่งการเติบโตครั้งสำคัญ เมื่อ NVIDIA เปิดตัวการ์ดจอ GeForce 256 ซึ่งเป็น GPU (Graphics Processing Unit) ตัวแรกของโลก และมันปฏิวัติการวงการเกมทันที การ์ดจอตัวนี้มีศักยภาพการประมวลผลกราฟิกที่สูง ค่อย ๆ เปลี่ยนภาพของเกมที่ดูไม่ค่อยสวยงาม ให้กลายเป็นภาพที่มีความสมจริงขึ้น เล่นเกมลื่นไหลและสนุกขึ้น

## ผลกระทบในหลายอุตสาหกรรม
NVIDIA ไม่เคยหยุดพัฒนาสินค้าของตัวเอง หากลองไปดูการแข่งขันในแวดวงเกมในปัจจุบัน ไม่ว่าจะเป็นเกมในคอมพิวเตอร์ มือถือ หรือเกมคอนโซล ล้วนได้รับอิทธิพลมาจากการ์ดจออันทรงพลังของ NVIDIA ทั้งสิ้น ไม่เพียงแค่นั้นยังขยายอิทธิพลไปยังหลายอุตสาหกรรมเช่น รถยนต์ไฟฟ้า รวมถึงช่วงที่โรคโควิด-19 แพร่ระบาดหนัก ๆ หลายคนไม่สามารถออกไปทำงานข้างนอกได้ ก็ถือโอกาสนี้กว้านซื้อการ์ดจอของ NVIDIA เพื่อนำมาใช้ขุดเหมืองบิทคอยน์์ด้วย

หรือแวดวง GenAI ในปัจจุบัน สาเหตุที่เติบโตรวดเร็วก็เพราะ NVIDIA ขยายธุรกิจไปพัฒนาฮาร์ดแวร์และซอฟต์แวร์ในการใช้ AI และ Machine Learning ซึ่งส่งผลอย่างยิ่งที่ทำให้ GenAI แต่ละเจ้าทำสิ่งที่ไม่มีใครคาดฝันได้อย่างรวดเร็วจน Disrupt แวดวงการทำงานทั้งโลก

## ผลกระทบต่อหุ้น
ปัจจัยดังกล่าวนี้ส่งผลให้ตั้งแต่ปลายปี 2023 ที่ผ่านมา ราคาหุ้นของ NVIDIA (NVDA) พุ่งทะยานบนกระดาน NASDAQ หลายสิบเด้ง กลายเป็นหุ้น 1 ใน 7 นางฟ้า (ประกอบด้วย Apple, Microsoft, Google, Tesla, Meta และ Amazon) ที่คอยแบกความเติบโตของหุ้นสหรัฐอเมริกาให้ยังเป็นบวกสูงนั่นเอง และนับถึงช่วงกลางปี 2024 ก็ยังไม่มีทีท่าว่าจะลดความร้อนแรงลงเลย

## NVIDIA บริษัทที่พนักงานกว่า 97% ภาคภูมิใจที่ได้ร่วมงานด้วย
หลายคนอาจคิดว่า NVIDIA เติบโตในตลาดหุ้นได้เพราะการมาถึงของ GenAI แต่จริง ๆ แล้ว NVIDIA ใช้เวลานานมากกว่าจะสร้างองค์กรที่พร้อมรับการเติบโตอย่างก้าวกระโดดแบบนี้ พวกเขาสร้างองค์กรที่พนักงานอยากร่วมงานด้วย อยากทำงานอย่างมีความสุข จากการสำรวจของเว็บไซต์ Great Place to Work ยังพบว่า พนักงานของ NVIDIA พูดถึงองค์กรในด้านบวกไว้ดังนี้

- 98% ภูมิใจที่จะบอกคนข้างนอกว่าทำงานที่นี่
- 97% บอกว่าผู้บริหารมีความจริงใจ และมีจริยธรรมในการทำธุรกิจ
- 96% เชื่อมั่นว่าผู้บริหารขององค์กรมีความสามารถในการดำเนินธุรกิจ และสร้างองค์กรให้เติบโต
- 98% เชื่อว่าองค์กรจะเลย์ออฟพนักงานเป็นมาตรการสุดท้าย

NVIDIA ยังได้อันดับที่ 2 Fortune Best Workplaces in the Bay Area 2024 และอันดับ 3 ในสาขา Fortune 100 Best Companies to Work For 2024 ไปครองอีกด้วย

NVIDIA สร้างแบรนดิ้งที่ดี สร้างองค์กรให้เป็นบริษัทที่ใคร ๆ ก็อยากมาร่วมงานด้วยมาอย่างน้อยก็ปี 2016 แล้ว เมื่อได้รับการประเมินว่าเป็นบริษัทที่น่าร่วมงานด้วยอันดับสูง ๆ ในหลายหมวด เช่น Best Workplaces for Parents อันดับที่ 17 หรืออันดับที่ 2 ในหมวด Best Workplaces for Diversity 2016 (Asian Americans) เป็นต้น

ทำให้พนักงานรู้สึกมีคุณค่าที่ได้ทำงาน และเกิดความผูกพันกับองค์กรจนยากจะตัดขาดได้มาจนถึงปัจจุบัน

## NVIDIA องค์กรที่ยืดหยุ่น ปราศจากความกลัว
จากรายงานของหนังสือพิมพ์ Wall Street Journal พบว่า พนักงานของ NVIDIA นั้นมีดีเอ็นเอเดียวกันนั่นคือ มีความอ่อนน้อม ถ่อมตน และตื่นเต้นที่จะได้สร้างสรรค์ผลงานที่ไปช่วยยกระดับงานของผู้อื่นต่ออีกที

พวกเขายังเปรียบเหมือนกับหนูที่ติดอยู่ในเขาวงกต ที่ชอบวิ่งไปตามเส้นทางต่าง ๆ เรื่อย ๆ เพื่อค้นหาชีสให้เจอ และหากใครที่มีดีเอ็นเอแบบนี้อยู่ในตัวล่ะก็ มั่นใจได้ว่าจะทำงานกับ NVIDIA ได้แน่นอน

แต่ก็ปฏิเสธไม่ได้ว่า การทำงานในองค์กรนั้นก็มีความเคร่งเครียดอยู่เหมือนกัน แต่อย่างน้อยวัฒนธรรมองค์กรของ NVIDIA ก็มีความยืดหยุ่น คล่องตัว และเปิดโอกาสให้พนักงานลองผิดลองถูกได้โดยไม่ต้องกลัวว่าสิ่งที่ทำจะส่งผลแย่ต่อองค์กร

ซึ่งสอดคล้องกับข้อมูลในหน้าเว็บเพจขององค์กรที่ชูคำคมของพนักงานในฝ่าย Hardware Infrastructure เลยว่า “We Are Agile Without Fear”

## NVIDIA กับสวัสดิการเพื่อพนักงานตัวท็อป
ถึงแม้งานของพนักงานจะหนัก แต่ NVIDIA ก็ไม่ใช่องค์กรหน้าเลือดที่ใช้งานพนักงานจนหมดพลัง องค์กรเองทำหลายอย่างให้องค์กรมีความน่าอยู่ ทำให้พนักงานมีแรงฮึดสู้ นำโดยการหาสวัสดิการเพื่อพนักงานตัวท็อป ดังนี้

- **สวัสดิการด้านสุขภาพ** เช่น การดูแลสุขภาพร่างกายและจิตใจของพนักงาน หากพนักงานเจ็บป่วยต้องเข้าโรงพยาบาล หรือรับการรักษาแม้เพียงเล็กน้อยล่ะก็ NVIDIA จะออกค่าใช้จ่ายให้ 100%
- **สวัสดิการด้านครอบครัว** เช่น การให้สิทธิ์พนักงานลาไปดูแลพ่อแม่ที่ป่วยได้ หรือหากต้องเลี้ยงลูกด้วย ก็จะมอบเงินให้มากสุด 5,000 ดอลลาร์ในการดูแลลูกหรือผู้สูงวัยที่บ้าน เป็นต้น
- **สวัสดิการด้านการเงิน** เช่น มีกองทุนลักษณะเดียวกับกองทุนสำรองเลี้ยงชีพของเมืองไทย และยังให้พนักงานสามารถซื้อหุ้นขององค์กรในราคาที่ถูกกว่าตลาดซื้อขาย (Employee Stock Purchase Plan (ESPP)) เป็นการออมเพื่อการเกษียณ
- **สวัสดิการเพื่อนักศึกษาจบใหม่** เช่น หากพนักงานคนไหนเพิ่งเรียนจบมาไม่เกิน 3 ปี และต้องกู้เรียน NVIDIA จะช่วยจ่ายค่าเล่าเรียนย้อนหลังให้เดือนละ 350 ดอลลาร์ รวมแล้วสูงสุดที่ 30,000 ดอลลาร์

แต่ที่ว่ามานี้เป็นเพียงส่วนหนึ่งเท่านั้นของสวัสดิการทั้งหมดที่ NVIDIA มอบให้พนักงาน หากใครสนใจรายละเอียดเพิ่มเติมดูได้จากในเว็บของ NVIDIA เลย

## การสร้าง Employee Engagement ที่ส่งผลต่อองค์กร
และเมื่อ NVIDIA มอบแต่สิ่งดี ๆ ให้พนักงาน ผลก็คือพนักงานก็จะบอกต่อสิ่งที่ดีให้ผู้คนได้รับรู้ด้วย และเมื่อนั้น NVIDIA ก็ไม่จำเป็นต้องออกแรงมากในการมองหาพนักงานใหม่อีกแล้ว เพราะจากนี้ไป ทุกคนจะเดินหน้าเข้ามาสมัครงานเองถึงที่ แล้วยกระดับองค์กรให้ก้าวหน้าไปอีกขั้นด้วยกัน

## อยากให้องค์กรเติบโตแบบ NVIDIA ควรใช้ HR Solution อะไร
จะเห็นได้ว่า สิ่งที่ NVIDIA ให้ความสำคัญมาก ๆ เรื่องการสร้าง Employee Engagement ที่ส่งผลให้ Employer Branding ออกไปในด้านบวก ซึ่งไม่ใช่การสร้างภาพ เพราะทุกคนสัมผัสได้ว่า สิ่งที่โฆษณาเป็นอย่างไร และของจริงก็เป็นเช่นนั้น

หากองค์กรไหนต้องการสร้างความผูกพันให้พนักงานในองค์กรเช่นกัน สามารถมาค้นหา HR Solution ด้าน Employee Engagement ผ่าน HREX ได้เลย หรือหากอยากหา HR Solution ด้านอื่น ๆ ก็ได้เช่นกัน เรารวบรวมบริการที่เหมาะสมกับทุกองค์กรเอาไว้แล้วมากกว่า 160 บริการ ให้ค้นหาฟรี ๆ ได้เลยทางลิงก์นี้

## บทสรุป
NVIDIA ถือเป็นบริษัทที่มาแรงที่สุดในเวลานี้ ไม่เพียงแค่ผลประกอบการดี แต่ความพึงพอใจของพนักงานในองค์กรก็ยังสูงด้วย

NVIDIA วางรากฐานมายาวนานทั้งการผลิตสินค้าที่มีคุณภาพสูง ดึงดูดพนักงานมากความสามารถให้อยากมาทำงานด้วย สร้างวัฒนธรรมการทำงานดีที่ดี และมอบสวัสดิการที่มีคุณค่าให้กับทุกคน ทุกอย่างรวมกันจึงทำให้ NVIDIA ระเบิดความเป็นเลิศออกมาให้ผู้คนทั่วโลกได้มองเห็น

กรณีของ NVIDIA คือตัวอย่างชั้นดีทีเดียวที่ทุกองค์กรสามารถนำไปใช้เป็นเยี่ยงอย่างได้ การจะทำองค์กรของเราประสบความสำเร็จได้ต้องใช้เวลา ทุกอย่างไม่มีคำว่าทางลัดหรือฉาบฉวย เพื่อความสำเร็จในระยะยาว ถึงเวลาลองกลับมาสำรวจองค์กรของเราเองแล้วว่า เรามุ่งมั่น และให้ความสำคัญกับการหว่านเมล็ดพันธุ์ที่ดี แล้วรอให้มันเติบใหญ่อย่างแข็งแกร่งแล้วหรือยัง
